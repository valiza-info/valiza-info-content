#### Згубивши паспорт/документи, що посвідчує мою особу/особу моїх дітей, де у Німеччині можна отримати документи на заміну паспорта?
Будь ласка, зверніться до посольства або генерального консульства України, щоб отримати посвідчення з фотографією для ідентифікації особи. Крім того, зверніться до відповідного відомства у справах іноземців: [bamf-navi.bamf.de](https://bamf-navi.bamf.de/de/Themen/Behoerden/).

#### Що насправді означають терміни «віза», «посвідка на проживання», «дозвіл на перебування», «підтвердження прибуття», «реєстрація місця проживання», «тимчасовий дозвіл на перебування», «громадяни третіх країн» та «країни Шенгенської угоди»?    
**Віза** видається дипломатичними представництвами за кордоном, тобто посольствами й генеральними консульствами за межами Німеччини. Це позначка в паспорті. Вона дозволяє в'їзд із певною метою, а також дозволяє перебування протягом певного періоду часу. Не всім іноземцям потрібна віза для в'їзду до країни. Наприклад, українців звільнено від візового режиму в Німеччині як мінімум до 30 листопада 2022 року. Але й до цього за наявності біометричного паспорта їм не була потрібна віза для перебування в Шенгенській зоні до 90 днів (в межах 180 днів).

**Посвідка на проживання** (Aufenthaltstitel) — це не віза, а дозвіл, який зазвичай потрібний громадянам третіх країн, якщо вони хочуть залишитися в Німеччині і у них більше немає діючої візи. Це пластикова картка розміром із кредитну картку, у деяких випадках ще й позначка у паспорті. Візи для в'їзду на більш тривалий термін зазвичай дійсні лише протягом декількох місяців. Заяву на отримання посвідки на проживання необхідно подати до закінчення терміну її дії. Люди, яким не потрібна віза для більш тривалого перебування, наприклад, нинішні громадяни України, можуть і мають також подати заяву на отримання посвідки на проживання, якщо в них немає візи, але вони хочуть залишитися в Німеччині на більш тривалий період часу. З посвідкою на проживання ви можете подорожувати в інші країни Шенгенської угоди на строк до 90 днів.

**Дозвіл на перебування** (Aufenthaltserlaubnis) є різновидом посвідки на проживання. Він діє лише протягом обмеженого періоду часу, але може бути продовжений. Він видається з певної причини, такої, як втеча від війни, навчання або конкретна робота.

**Підтвердження прибуття** (Ankunftsnachweis) — це документ, яким орган влади засвідчує знання того факту, що особа, яка прибула, перебуває в Німеччині. Це підтвердження отримують не всі особи, що прибули, — воно видається тільки в особливих випадках. Перед оформленням реєструються біометричні дані: відбитки пальців і фотографія. Це робиться для того, щоб одна й та сама людина не могла зареєструватися більше одного разу.

**Реєстрація місця проживання** (Anmeldung) — це підтвердження того, що особа повідомила місцеві або муніципальні органі влади про те, що вона в'їхала до житлового будинку. Усі люди, які в'їжджають до житлового будинку, мають зареєструватися в Німеччині, зокрема й німці. З підтвердженням реєстрації місця проживання ви можете довести, що ви все ще зареєстровані за адресою.
`Іноді це потрібно для підписання угод.`

**Тимчасовий дозвіл на перебування** видається особі, яка подала заяву на отримання посвідки на проживання і вже перебувала на обліку. Після цього видається дозвіл на перебування в тому ж обсязі, що й раніше, — до прийняття рішення й видачі посвідки на проживання. Це підтверджується тимчасовим дозволом на перебування. Цей документ дуже важливий, оскільки він підтверджує законність вашого подальшого перебування. У тимчасовому дозволі на перебування органи влади також можуть дозволяти влаштовуватися на оплачувану роботу.

Під **громадянами третіх країн** розуміються всі особи, які не є громадянами ЄС і не мають громадянства Норвегії, Ісландії чи Ліхтенштейну, тобто, зокрема, українці, які не мають подвійного громадянства з однією зі згаданих держав.

**Країни Шенгенської угоди** — це країни, між якими всі особи, незалежно від їхньої національності, можуть подорожувати без прикордонного контролю, хоча законні терміни перебування може бути обмежено. Країни Шенгенської угоди — це всі держави Європейського Союзу (крім Болгарії, Ірландії, Хорватії, Румунії та Кіпру), а також Ісландія, Ліхтенштейн, Норвегія та Швейцарія.

