

#### Користування українськими картками за кордоном

Коли перед оплатою за кордоном гривневою карткою Вас запитують, якою валютою буде оплата - ***обирайте валюту країни, в якій Ви зараз знаходитесь***.

<details>
<summary>Детальніше</summary>

Якщо місцева валюта євро, а Ви обирете оплату в гривні, відбудеться конвертація валют (гривня -> долар (для картки VISA) -> євро).

Щоб уникнути зайвих витрат валюта оплати та картки має збігатися з тією, яку використовує платіжна система. Тоді подвійна конвертація вам не загрожує.


*Для гривневих карток це виглядає так*: розплачуючись карткою MasterCard у Франції, ви сплатите лише одну конвертацію, якщо вибрали євро платіжну систему (перерахунок гривня -> євро).

<section type="note">
Базова валюта для платіжної системи Visa – долар.

Mastercard використовує дві базові валюти – долар та євро, і в більшості випадків автоматично обирає, яку з них застосовувати, залежно від країни, де Ви знаходитесь.

</section>

</details>

***

За можливості, ***користуйтеся безконтактними платежами*** (накшталт Apple Pay чи Google Pay)

Це дозволить Вам не носити з собою наявні українські картки, що відповідно знижує ризик їх втрати (відновити пластикову картку українського банку за кордоном дуже складно).



<section type="tip">
Безконтактні платежі також стануть Вам у нагоді у випадку втрати української картки за кордоном.

Після того, як Ви заблокуєте втрачену картку, Ви можете **відкрити віртуальну карту** в своєму українському банку, щоб перевести на неї кошти з втраченої картки та розплачуватися нею, якщо Ваш телефон підтримує функцію безконтактних платежів. 

</section>


#### Діючі обмеження НБУ

**в Україні**

- заборонені P2P-перекази громадян за кордон із гривневих платіжних карток українських банків

<section>

стосується переказу коштів на рахунки фізичних осіб за кордоном з використанням реквізитів платіжних карток платника та отримувача (P2P-перекази).
</section>

- щомісячний ліміт в розмірі 100 тисяч гривень на Р2Р-перекази з валютних платіжних карток українських банків на картки іноземних банків 

- обмеження quasi cash операцій загальним лімітом у 100 тисяч грн (у еквіваленті) на місяць

<section>

маються на увазі операції із використанням платіжних карток для придбання активів, які безпосередньо конвертуються (обмінюються) на грошові кошти (поповнення електронних гаманців, брокерських або форекс-рахунків, оплата дорожніх чеків, купівля віртуальних активів тощо).
</section>
 

- заборонені вихідні грошові перекази з України за кордон через платіжні системи (SWIFT, SEPA, RIA, MoneyGram, WesternUnion)

<section>

винятком є перекази SWIFT на лікування, навчання, товари для ЗСУ.
</section>



***



**за кордоном**

- щотижневий ліміт для зняття готівки за кордоном у банкоматах/POS-терміналах в місцевій валюті - до 12 500 гривень в еквіваленті на один тиждень

<section>

обмеження стосується усіх рахунків українців в одному банку, відкритих у національній валюті, за календарний тиждень (враховуються операції з понеділка по неділю). Ліміти карток діють по часовому поясу України.
</section>

- ліміт на зняття готівки в іноземній валюті – до 100 тисяч гривень в еквіваленті на день;

- обмеження витрат на покупки з українських карт за кордоном та на закордонних сайтах - до 100 тисяч гривень на місяць сумарно з усіх рахунків особи в одному банку у гривні;

- з карток в доларах та євро ​— в рамках денного ліміту по картці, але не більше еквіваленту 20 тисяч гривень в день з однієї картки та не більше еквіваленту 100 тисяч гривень сумарно з усіх карток до одного карткового рахунку за день.

- приймати кошти з-за кордону в Україні можна без обмежень. 

<section type="note">

Важлива особливість – при зарахуванні переказу на рахунок у банку фізособа може щодня знімати еквівалент 30 тисяч гривень в іноземній валюті або конвертувати отримані кошти в гривню, і знімати до 100 тис. грн. в день.
</section>



#### Revolut

Revolut - зручний ***додаток банку без фізичних відділень***, за принципом роботи схожий на український monobank.

Функціонує за допомогою мобільного застосунку, у якому можна отримати всі необхідні послуги. 

Наразі для українців у ЄС є можливість спрощеної реєстрації - для відкриття рахунку не потрібне підтвердження права на проживання в Європі.

У мобільному додатку Revolut зручно отримати віртуальну банківську картку та розраховуватися нею у місцевій валюті країни, де ви знаходитесь, а також знімати готівку. 

Для громадян України діють знижені комісії.

Можна приєднати програму до українських банківських рахунків та здійснювати переказ коштів в Україну.

<details>
<summary>Українцям доступний безкоштовний тариф Standard</summary>

Даний тариф надає змогу користуватися Revolut без оплати, без комісій переказувати кошти всередині банку, отримувати кешбек від багатьох брендів та за бронювання житла через Revolut, випустити дитячу картку, відстежувати фінанси, обмінювати валюту без додаткових комісій тощо.

</details>

<section type="note">

Читайте детальніше про [переказ коштів в Україну за допомогою Revolut та іншіх міжнародних платіжніх систем](/article/d1adc750279bb70fa279259ba).
</section>

